# Telemedicina

Il criterio principale per capire se adottare o meno la telemedicina consiste nel fatto che il dato trasferito telematicamente deve essere non inferiore al dato trasferito tradizionalmente. Questo vale sia per i dati analogici che per i dati digitali.

Un grande balzo in avanti è stato fatto grazie al COVID-19.

Un caposaldo resta il fatto che la telemedicina non può sostituire la visita medica nella stragrande maggioranza dei casi.

## Teleradiologia

La teleradiologia si occupa della lettura a distanza delle immagini radiologiche. Si divide in teledistribuzione, ovvero l'invio dell'immagine e del referto al medico e al paziente, e in telegestione, ovvero la gestione di un esame radiologico a distanza. Quest'ultima prevede un radiologo a distanza che faccia da consulente, mentre sul posto sono presenti il medico richiedente e il tecnico di radiologia. Tutte queste figure devono comunicare in tempo reale. 

La telegestione viene adoperata solo se non viene utilizzato un mezzo di contrasto ed è obbligatorio utilizzare sistemi RIS-PACS. La responsabilità ricade sul radiologo a distanza e anche i tecnici di laboratorio possono svolgere attività radiologica di base previa prescrizione medica.

Le immagini possono essere visionate da un radiologo differente solo occasionalmente quando manca il radiologo di struttura: è vietato l'outsourcing a liberi professionisti.

## Linee guida di indirizzo nazionali per la telemedicina

Le linee di indirizzo nazionali per la telemedicina sono state emanate congiuntamente dal ministero della salute, dall'ISS, e dalla conferenza stato regione. 

L'ambito di riferimento include diverse iniziative nazionali, con l'obiettivo di promuovere:

- equità nell'accesso all'assistenza sanitaria
- maggiore qualità delle cure
- efficacia, efficienza e appropriatezza dei servizi
- contenimento della spesa pubblica
- sviluppo economico del settore

La definizione prevede l'erogazione di servizi di assistenza sanitaria tramite utilizzo di tecnologia dell'informazione in situazioni in cui gli interlocutori non sono nello stesso luogo. La telemedicina è quindi un atto sanitario con gli stessi diritti e obblighi di un atto sanitario tradizionale.

Tutto ciò vuole offrire mezzi pratici in ambito di prevenzione secondaria, diagnosi, cure, riabilitazione e monitoraggio.

## Classificazione dei servizi

La telemedicina si occupa di televisite, teleconsulti, telecooperazioni sanitaria e dei servizi erogati da MMG e PLS.

La telesalute è l'applicazione della telemedicina all'assistenza primaria che fornisce i servizi in grado di collegare pazienti, tipicamente malati cronici, con il personale sanitario. Vengono eseguite attività di diagnosi, monitoraggio, gestione paziente, ... Il telemonitoraggio permette l'acquisizione di dati in maniera automatica e volontaria.

La teleassistenza è l'assistenza sociale a persone fragili e avviene tramite telemonitoraggio e allarmi.

## Caratteristiche della telemedicina

Ogni servizio deve dichiarare le funzioni, la copertura territoriale e l'ambito a cui si rivolge (inteso come popolazione di riferimento). Deve inoltre essere definito il processo specificando: luogo di fruizione e di erogazione, modalità temporale e durata temporale, rischio clinico a cui si rivolge, patologie a cui è rivolto, parametri misurati e tariffazione.

Deve essere nota l'organizzazione del servizio, inclusi gli attori coinvolti, come utenti, centro erogatore e centro servizi, e le componenti tecnologiche, come infrastrutture, interfacce e informazioni sanitarie.

### Integrazione e utilizzo con il SSN

Devono essere garantite l'informazione e la formazione del personale, definite le modalità di integrazione attraverso accordi con il SSN e l'accreditamento dei centri. Anche gli aspetti etici hanno peso sull'utilizzo della telemedicina.

### Costi

Per quanto riguarda la telemedicina l'analisi dei costi è complessa e l'aspetto economico deve essere valutato caso per caso. 

L'analisi dei costi prende in considerazione i costi diretti, indiretti e di produttività, mentre, la valutazione economica prevede analisi riguardanti i costi-benefici, costi-utilità e costi-efficacia. Quest'ultima viene misurata in termini monetari.

Con l'obiettivo di mantenere la qualità delle cure si fa riferimento alla seguente tabella:

| Costi        | Efficacia    | Scelta                              |
| ------------ | ------------ | ----------------------------------- |
|              | $Et \leq Es$ | trattamento standard                |
| $Ct \leq Cs$ | $Et \geq Es$ | trattamento con telemedicina        |
| $Ct > Cs$    | $Et > Es$    | calcolo RICE: $\frac{Ct-Cs}{Et-Es}$ |

In cui:

- $Et$: efficacia del trattamento in telemedicina
- $Es$: efficacia del trattamento standard
- $Ct$: costi telemedicina
- $Cs$: costi standard

### Indicatori di performance e aspetti etici

Il servizio viene monitorato grazie a metodi di statistica descrittiva usati per monitorare le performance sotto l'aspetto dell'efficienza e dell'efficacia per capire se sono necessarie modifiche.

Per quanto riguarda l'aspetto etico vengono monitorati: il rapporto paziente-operatore, il trattamento di dati sensibili e i metodi con cui viene applicata la medicina transfrontaliera.

## Indicazioni nazionali 2020

Le indicazioni nazionali 2020 sono più concrete rispetto alle linee di indirizzo e classificano le tipologie di prestazioni in telemedicina in quattro gruppi: 

- assimilabili a prestazioni diagnostiche o terapeutiche
- a supporto alla prestazione tradizionale
- ad integrazione della prestazione tradizionale
- a sostituzione delle prestazioni tradizionali.

Le finalità sanitarie sono quelle di: gestione emergenze, controllo delle patologie, continuità assistenziale, monitoraggio a distanza e certificazione medica via telemedicina. Per fare ciò le indicazioni nazionali danno modo di ricondurre le prestazioni di telemedicina ai LEA.

Il triage telefonico non è considerato telemedicina.

Da queste indicazioni non devono derivare nuovi ulteriori oneri a carico della finanza pubblica.

### Responsabilità

Il personale medico ha il compito di scegliere la soluzione più adeguata fra le varie soluzioni di telemedicina e la visita in presenza. Al termine della visita telematica bisogna valutare se gli obiettivi sono stati raggiunti e, in caso negativo, riprogrammare una visita in presenza.

### Elementi necessari alla telemedicina

La telemedicina può essere applicata solo se vi è una rete di collegamento fra medici e pazienti: questo si traduce con la presenza di un portale web che permette la gestione medica degli assistiti. Il portale deve avere un metodo di login semplice, ma sicuro e deve essere compatibile con il GDPR.

Un'altro elemento fondamentale sono le certificazioni mediche hardware e software che devono essere presenti.

### Centro di coordinamento tecnico

Il centro di coordinamento tecnico è una struttura obbligatoria che si evolve dal "centro servizi". Il suo compito è quello di fornire un servizio continuo di helpdesk con personale di supporto a quello sanitario e permette la disambiguazione della figura del responsabile di reparto dal responsabile informatico.

Questo servizio ha degli standard di servizio che impongono la presentazione delle prestazioni.

### Limiti di applicazione

Per alcuni aspetti non c'è ancora evidenza sufficiente all'utilizzo della telemedicina. Alcuni casi specifici sono i pazienti con patologie acute.

## Requisiti funzionali di servizio

I requisiti funzionali di servizio sono nati come requisiti tecnologici e definiscono un architettura a microservizi che permette l'interoperabilità.

### Dispositivi medici

Nel servizio di televisita sia il software che l'hardware integrati nella piattaforma devono essere certificati.

### Competenze

Gli operatori sanitari devono possedere competenze tecniche e capacità decisionali per valutare l'eleggibilità del paziente rispetto allo specifico servizio di telemedicina. L'eleggibilità è un giudizio medico che determina l'idoneità all'uso della telemedicina in base alla storia clinica, alla tecnologia disponibile, al livello culturale e di autonomia del paziente, o alla presenza di un assistente.

## Piattaforma nazionale di medicina

La piattaforma nazionale di medicina ha l'obiettivo di fornire l'implementazione omogenea di percorsi di telemedicina sul territorio nazionale. Il suo scopo è: colmare il divario fra territori, migliorare la qualità clinica e dotare i professionisti di nuovi strumenti.

Una gara d'appalto ha deciso i requisiti e la progettazione, ma la piattaforma deve ancora partire.
